---
date: 2019-11-15
category: blog
tags: Praha-5
layout: post
title: "Audit dal Pirátům za pravdu u podezřelých zakázek: Proto na Praze 5 končí v koalici"
author: Adam Rut
# authorId:  uid nekoho z _people (nepovinné)
image: posts/hriste.jpg
---

Piráti odhalili neakceptovatelný systém zadávání zakázek na Městské části Praha 5. V koalici se stali obratem nechtěnými, když začali vytahovat zdejší kostlivce ze skříně.
Na Městské části Praha 5 dochází ke změně koalice, končí Piráti a nahradily je TOP 09 a STAN. Skutečným důvodem výměny jsou předražené zakázky městské části, kterými se Piráti intenzivně zabývali.

„Iniciovali jsme zpracování auditu, který nám dal za pravdu. Například zakázka na výstavbu dětského hřiště byla dvojnásobně předražená. Zaměřili jsme se na průhledné hospodaření městské části bez ohledu na to, že některým zájmovým skupinám nebude tato aktivita po chuti,“ popsal aktuální situaci končící starosta za Piráty Daniel Mazur. Piráti na Městské části Praha 5 končí v koalici poté, co audit potvrdil předražené zakázky – například na stavbu dětského hřiště za 6 milionů z minulého volebního období. 

> „Vznesl jsem požadavek na zpracování analýzy veřejných zakázek od roku 2016. Tato moje iniciativa vyvolala u koaličních partnerů podrážděné reakce místo aktivní podpory,“ popisuje situaci dnes již bývalý radní Štěpán Rattay zvolený za Piráty. 

U dětského hřiště Kudrnova audit konstatoval předražení až o dvojnásobek, reálná cena hřiště měla být kolem tří milionů. ANO, jehož gesční radní Martin Slabý byl za činnost Odboru správy veřejných prostranství a zeleně (OSPZ) politicky odpovědný, výsledky auditu nadále zpochybňuje i přes to, že si městská část nechala vypracovat k tomuto auditu oponenturu, dle které „příslušné orgány Městské části Praha 5 mohou podniknout adekvátní kroky jak směrem k orgánům činným v trestním řízení, tak k uplatnění náhrady škody, ale především k nastavení vnitřního kontrolního systému tak, aby se obdobné nedostatky neopakovaly“. 

Piráti přitom zjistili, že se nemusí jednat o jedinou takovou zakázku a navrhli tedy zpracovat nezávislou datovou analýzu veřejných zakázek, ale ANO, ODS i SNOP5 místo prověření zakázek raději změnili koaličního partnera. Upozorňováním na procesní nedostatky a nehospodárnost si Piráti vysloužili odchod do opozice. 
