---
date: 2020-01-23
category: blog
tags: Praha-5
layout: post
title: "Prosadit se z opozice je těžké, ale není to předem ztracený boj"
author: Milan Kryl
# authorId:  uid nekoho z _people (nepovinné)
image: people/milan-kryl.png
---

Po převratu na radnici MČ P5 v září 2019 byla zrušena Dopravní komise a sestaven Výbor pro dopravu. Opozice v něm dostala pouze jedno místo z devíti členů. Byl jsem na ně nominován já, nestraník zvolený na kandidátce Pirátů.

Prvnímu zasedání Výboru byla k projednání předložena architektonická studie proměny Kříženeckého náměstí v Městské památkové zóně Barrandov, směřující ke zkvalitnění veřejného prostranství před hlavní budovou filmových ateliérů. 
	
Předseda Výboru přišel na jednání s předem připraveným návrhem usnesení o zamítnutí studie. Důvodem mělo být nedostatečné využití plochy náměstí pro parkování.  Přitom před měsícem na svém posledním zasedání Dopravní komise prosadila navýšení počtu parkovišť v části ulice Lumiérů, která právě do Kříženeckého náměstí ústí. Tím se měl vytvořit prostor pro vymístění části aut z náměstí, aby nebylo pouhým parkovištěm. 

Jako předseda Spolku na ochranu Barrandova znám osobně řadu svých voličů z okolí náměstí a spolu s nimi se těšil ze studie, která měla této části památkové zóny vrátit tvář zlaté éry, kdy ještě Barrandov nepatřil autům, ale lidem. Ve Výboru jsem podal vlastní návrh usnesení a rozpoutal debatu o kvalitě života s auty návštěvníků filmového areálu, odkládanými v památkové zóně. Když někteří členové Výboru začali odcházet a diskuze nespěla k rozhodnutí, podařilo se hlasování odložit na příští zasedání.

V mezidobí do příštího zasedání se nám s autorem studie a technickým ředitelem filmového studia  podařilo vyjednat vstřícný postoj Studia Barrandov k požadavkům místních obyvatel na vymístění aut návštěvníků studia z Památkové zóny Barrandov. Studio přemění dosavadní zásobovací vrátnici u křižovatky Slavínského/Geologická na hlavní vjezd do areálu a v něm vytvoří nová parkoviště včetně parkovacího domu. Poplatky za parkování v areálu pak budou nižší než při parkování na ulici. Ideálně by do filmového areálu měla auta jezdit z ulice K Barrandovu kolem Lidlu. Návštěvníci areálu by tak již neměli projíždět Městskou památkovou zónou Barrandov a Kříženeckého náměstí by se tím mělo dopravně zklidnit. 

Přesvědčivé vystoupení zástupce Studia Barrandov na dalším zasedání Výboru a jasná koncepce pro parkování návštěvníků filmového areálu na vlastních plochách a levněji než v památkové zóně, přesvědčila i zastánce filozofie, že města patří automobilistům, k jednoznačnému odsouhlasení studie.  V lednu 2020 pak studii jednomyslně odsouhlasila Rada MČ a doporučila TSK k realizaci.

> Poučení? Můžete na začátku prohrávat 8:1. Ale když budete dobře připraveni a přesvědčíte, že nehájíte zájmy jedné partaje proti druhé, ale že hájíte zájmy místních občanů a oni za Vámi stojí, můžete vyhrát. Nebojujte proti ostatním politickým stranám,  nevyhrajete - vždyť jsou ve značné převaze. Přesvědčte je, že když se přidají k zájmu místních obyvatel, dostanou se i oni na stranu vítězů. Pak je to vítězství všech – win-win.

Podrobnosti o studii a mnoho zajímavého o starém Barrandově naleznete na [www.barrandov.org](www.barrandov.org). 


*Ing. Milan Kryl*
zastupitel MČ Praha 5 a předseda Spolku na ochranu Barrandova
