---
date: 2020-02-26
category: blog
tags: Praha-5
layout: post
title: "Interpelace zastupitele Milana Kryla na radního Zdeňka Doležala ve věci projektu SANOPZ–Na Cihlářce"
author: Milan Kryl
# authorId:  uid nekoho z _people (nepovinné)
image: posts/na-cihlarce.png
---

Zde si můžete přečíst celý text interpelace zastupitele Milana Kryla na pana radního Zdeňka Doležala ve věci usnesení RMČ/5/106/2020 k projektu SANOPZ–Na Cihlářce (Z 3104/10). Celá záležitost byla diskutována i přímo na včerejším zasedání zastupitelstva, my samozřejmě vyčkáme i na písemnou oficiální odpověď.

> Vážený pane radní,

> prosím o **vysvětlení změny postoje RMČ k návrhu na změnu územního plánu na pozemku SANOPZ v ulici Na Cihlářce** a vysvětlení dalších kroků, které vedení MČ v návaznosti na revokaci svého dřívějšího usnesení v této věci bude činit.

> Pro zastupitele stručně shrnuji tato fakta: MČ až do ledna 2020 k návrhu na změnu územního plánu Z 3104/10 zastávala postoj vyjádřený usnesením RMČ/29/913/2018, tj. souhlas se změnou plochy VV na OB bez kódu míry zastavění a s doplňující podmínkou **„aby míra využití území odpovídala charakteru okolní zástavby“**. To fakticky znamenalo zahrnutí pozemku do okolního stabilizovaného území OB bez kódu a tedy s nutností přizpůsobit stavbu charakteru celé širší lokality tak, jak požadují např. ZMČ schválená Pravidla pro posuzování investorských záměrů v rezidenčních vilových čtvrtích ve stabilizovaných územích městské části Praha 5 nebo též ZMČ schválené Programové prohlášení RMČ P5. 

> **Revokací usnesení dne 29.1.2020 RMČ ustoupila od požadavku „aby míra využití území odpovídala charakteru okolní zástavby“ a současně schválila velmi vysoký kód míry zastavění pozemku - G.  To je v rozporu jak se ZMČ schválenými Pravidly, tak s vlastním Programovým prohlášením.** MČ změnila svůj postoj až po termínu, kdy mohla uplatnit  námitky ve veřejném slyšení a nyní již svoji změnu postoje nemůže jako připomínku uplatnit. Mohu se domnívat, že také proto usnesení RMČ není již dále předkládáno ZMČ ke schválení. 

> Pokud by se projekt projednávaný od roku 2016 s tzv. DOSS nevrátil na začátek a nebylo by vypsáno nové veřejné projednání, MHMP by nejspíše návrh na změnu s kódem G zamítl. Bude-li pozměněný návrh projednáván znovu, pokládám otázku: **Necítí vedení radnice za vhodné reagovat na silný odpor veřejnosti a stát se mediátorem mezi občany a investorem se zahrnutím výsledku jednání do memoranda?** Takový postup by mohl zabránit nekonečnému protahování schvalovacího procesu žalobami a odvoláními. A ve finále i možnému ustoupení investora od záměru a zakonzervování neutěšeného stavu pozemku na mnoho let. Obávám se, že revokované usnesení RMČ a pohrdání názory veřejnosti nás k takové černé variantě spíše přiblížilo.

> V Praze 25.2.2020

> **Ing. Milan Kryl – zastupitel MČ P5**
