---
layout: post
category: blog
published: true
title: Na podnět Pirátů radnice zavede rezervační systém a rozšíří úřední hodiny
date: '2020-10-17 05:40pm'
author: Milan Kryl
image: /assets/img/posts/exam-2428208_1920.png
description: 'piráti praha 5, úřad praha 5, rezervační systém'
tags: 'piráti praha 5, úřad praha 5, rezervační systém'
---
Cesta do pekla je dlážděna dobrými úmysly. Vláda ve snaze zabránit šíření pandemie vydala opatření, kterým zkrátila úřední hodiny radnic na dva půldny v týdnu. V praxi se tím časový prostor pro vyřízení nových dokladů v oddělení evidence obyvatel zmenšil na  pětinu. Počet lidí, kteří nový občanský průkaz potřebují se tím ovšem nesnížil, takže narostly fronty a doba čekání až pětinásobně. Ve středu 14.10. strávilo v čekárně až hodinu a čtvrt bez možnosti udržet odstup asi 30 lidí.  Autor vládního opatření důsledek jeho realizace prostě nedomyslel.

Vyzval jsem paní starostku a paní tajemnici, aby na základě výjimky z vládního opatření  ponechaly „dlouhé“ úřední hodiny alespoň pro občany, kteří si dálkově zarezervují čas pro vyřízení záležitosti bez fronty. Požádal jsem též o spuštění rezervačního systému na webu radnice.  Rezervační systém úspěšně používá Magistrát, proto jsem současně požádal pana primátora, zda by jej nepomohl poskytnout i menším radnicím.

S potěšením konstatuji, že vedení radnice na moji iniciativu rychle reagovalo. Paní tajemnice mi dnes sdělila, že v příštím týdnu bude rezervační systém na radničním webu v provozu a bude možné si potřebné záležitosti vyřídit bez čekání i mimo dobu dnešních „krátkých“ úředních hodin.

Šiřte prosím informaci, že si bude možné na webu radnice zvolit čas návštěvy a vyřídit potřebné záležitosti v zarezervovaném čase bez nutnosti čekání s množstvím dalších lidí. Tento systém by měl být zachován i po skončení pandemické situace, a to do doby, než bude běžné veškeré záležitosti vyřizovat elektronickou cestou z domova a bez nutnosti návštěv radnice. Snad to není příliš vzdálené sci-fi.



**Milan Kryl**
