---
layout: post
category: blog
title: Na podnět Pirátů radnice zavedla rezervační systém a rozšířila úřední hodiny
date: 2020-10-19
author: Milan Kryl
authorId: milan.kryl
image: posts/exam-2428208_1920.png
---

Cesta do pekla je dlážděna dobrými úmysly. Vláda ve snaze zabránit šíření pandemie vydala opatření, kterým zkrátila úřední hodiny radnic na dva půldny v týdnu. V praxi se tím časový prostor pro vyřízení nových dokladů v oddělení evidence obyvatel zmenšil na  pětinu. Počet lidí, kteří nový občanský průkaz potřebují se tím ovšem nesnížil, takže narostly fronty a doba čekání až pětinásobně. Ve středu 14.10. strávilo v čekárně až hodinu a čtvrt bez možnosti udržet bezpečný odstup asi 30 lidí. Autor vládního opatření důsledek jeho realizace prostě nedomyslel.

Vyzval jsem paní starostku a paní tajemnici, aby na základě výjimky z vládního opatření  ponechaly „dlouhé“ úřední hodiny alespoň pro občany, kteří si dálkově zarezervují čas pro vyřízení záležitosti bez fronty. Požádal jsem též o spuštění rezervačního systému na webu radnice. **Tímto jednoduchým opatřením je možné snížit počet lidí, kteří se v jeden čas potkají na jednom (uzavřeném) místě a snížit tak riziko nákazy.** Rezervační systém úspěšně používá Magistrát, proto jsem současně požádal pana primátora, zda by jej nepomohl poskytnout i menším radnicím.

**S potěšením konstatuji, že vedení radnice na moji iniciativu rychle reagovalo. Od tohoto týdne je rezervační systém na radničním webu v provozu a je možné si potřebné záležitosti vyřídit bez čekání i mimo dobu předešlých „krátkých“ úředních hodin.** Šiřte prosím informaci, že je možné na webu radnice zvolit čas návštěvy a vyřídit potřebné záležitosti v zarezervovaném čase bez nutnosti čekání s množstvím dalších lidí.

Tento systém by měl být zachován i po skončení pandemické situace, a to do doby, než bude běžné veškeré záležitosti vyřizovat elektronickou cestou z domova a bez nutnosti návštěv radnice. Snad to není příliš vzdálené sci-fi.


**[Milan Kryl](https://praha5.pirati.cz/lide/milan-kryl/)**
