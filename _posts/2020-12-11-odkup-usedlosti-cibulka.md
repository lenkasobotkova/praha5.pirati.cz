---
layout: post
category: blog
title: Radnice Prahy 5 chce za 105 milionu korun koupit historickou barokní usedlost Cibulka, ALE neví co s ní!
date: 2020-12-11
author: Štěpán Rattay
authorId: stepan.rattay
image: posts/cibulka.jpg
---

Odkoupení zchátralých Cibulek bude  "zlatým hřebem" úterního zasedání Zastupitelstva MČ Praha 5. Osobně se domnívám, že není občana Prahy 5, který by si nepřál zachránit barokní usedlost Cibulka, jejíž historie sahá až do 14. století. Tento původně viniční dvůr je situován na okraji lesoparku pod Vidoulí v Košířích. Nejen nám zastupitelům, ale všem zainteresovaným občanům Prahy 5 musí být známo, za jakých podmínek se městská část do záchrany Cibulek pustí!

JUDr. Vaníček je majitelem akciové společnosti Cibulka, a.s., která ve svém majetku eviduje tuto kulturní památku. Pan Vaníček již v roce 2019 zaslal Praze 5 nabídku s tím, že k odkupu městské části nabízí celou akciovou společnost. Tehdejší koalice ještě s Piráty dala jasný signál, že radnice by se měla pokusit o záchranu tohoto jedinečného kulturního dědictví, ovšem jedním dechem dodala, že je nezbytné také znát záměr, k čemu by rozsáhlý komplex budov měl do budoucna sloužit. 

Bohužel do dnešního dne, jsme ze strany nynějšího vedení radnice neslyšeli o jediném projektu, který by měl oživit tuto spustošenou kulturní památku. Hrstka studentů architektury ČVUT byla v minulém roce vpuštěna do areálu, aby mohla v rámci svých ročníkových prací předložit nějaké svěží a inspirující nápady. Ty skutečně vznikly a byly odprezentovány v Malé galerii MČ Praha 5. Tím však veškeré aktivity kolem přípravy projektu, jak nemovitost využít, zcela utichly.

Příští týden v úterý nás tedy na zastupitelstvu čeká rozhodování na základě jediného cenového posudku dvorního znalce radnice v oboru oceňování nemovitostí pana ing. Beneše, který barokní nemovitost nacenil na základě výnosové metody na 105 milionů Kč.

**Piráti Prahy 5 jsou rozhodně pro záchranu Usedlosti Cibulka.** Jako zastupitelé jsme ale velmi znepokojeni, že máme rozhodovat o koupi nemovitosti, kterou znalec cení na **nevídaných 105 milionů** a my a zřejmě ani vedení radnice zatím neznáme účel této investice. Neznám-li využití usedlosti Cibulka do budoucna, neznám ani celkové náklady investice a tím pádem ani nemůžeme zvažovat přidanou hodnotu, kterou by bývalá zemědělská usedlost po její rekonstrukci občanům Prahy 5 přinesla.

**Jaké podklady pro rozhodnutí o koupi této nemovitosti byly zastupitelům ze strany nynějšího vedení radnice předloženy?**
1.       Známe navrženou kupní cenu dle znaleckého posudku, která činí 105 mil. Kč  Posudek však nehodnotil dnešní značně zanedbaný stav objektů, ale vycházel ze značně neurčitých  budoucích výnosů po teoretické dostavbě památkově chráněného areálu. 
2.       Náklady na záchranu nemovitosti, které dle odhadu činí minimálně 400 mil. Kč - přičemž reálně podle toho jak radnice Prahy 5 při správě a opravách svého majetku hospodaří, lze očekávat nárůst nákladů na min. dvojnásobek, viz oprava Čínského pavilonku, která měla původně stát cca 2,5 mil. Kč  a aktuálně se  blíží k částce 9 mil. Kč.
3.       Víme, že se jedná o zanedbanou kulturní památku, která je ve velmi špatném technickému stavu.
4.       Víme, že se o budovy stávající majitel více jak 30 let nestaral, za což mu památkáři vyčinily v řádově několika set tisícových pokutách.
5.       A také víme, že stávajícímu majiteli se nepodařil v této budově realizovat jediný životaschopný projekt ani se mu nemovitost nepodařilo dosud prodat.

**A co nevíme?**
1.      K čemu bude budova sloužit.
2.      Na základě toho, že nevíme k čemu bude nemovitost sloužit, nevíme ani jak nákladná bude  celková investice na rekonstrukci a nedokážeme ani odhadnout kolik by mohlo stát uvedení objektu do provozu
3.      Navíc jestliže neznáme účel využití ani náklady na rekonstrukci neznáme ani skutečnou hodnotu stávajícího majetku pro plánovanou investici.
4.      Nevíme dokonce ani, zda památkový a stavební úřad dovolí  investici realizovat
5.      Za takových okolností o dalších souvisejících výdajích, jako jsou například roční provozní náklady objektu potom už můžeme na úterním zastupitelstvu vést pouze čistě akademickou polemiku nepodloženou absolutně žádnými předloženými fakty, které bychom při diskuzi o takové investici předpokládali.

Na posledním listopadovém zastupitelstvu vystoupil občan Prahy 5 s interpelací, v rámci které odborně napadl způsob, jakým byla cena 105 mil Kč za nemovitost Cibulka stanovena. Pirátům se podařilo získat k stanovování cen nemovitostí bližší informace. 

Rozhodně nebudeme jen nečině přihlížet a kritizovat, jak vedení radnice pod heslem "zachraňujeme kulturní dědictví" neuváženě investuje, když způsob zodpovědného přístupu existuje.

**Štěpán Rattay - Piráti**

zastupitel MČ Praha 5
