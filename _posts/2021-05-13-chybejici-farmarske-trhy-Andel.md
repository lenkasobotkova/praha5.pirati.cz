---
layout: post
category: blog
title: Farmářské trhy po Praze běží naplno - Praha 5 se teprve probouzí ze zimního spánku
date: 2021-05-13
author: Štěpán Rattay
authorId: stepan.rattay
image: posts/trhy.jpg
---

Byli jste zvyklí, tak jako já, si v pátek na Andělu po cestě domů z práce nakoupit české produkty nebo zeleninu? Pokud ano, vezměte to domů raději přes Tylák nebo Havelský trh!! Nebo si počkejte na sobotní dopoledne a vyražte k sousedům na protější břeh Vltavy na náplavku Prahy 2 nebo přes kopec na “kulaťák” na Prahu 6. Tam to narozdíl od “Hrrr nakupování na Andělu” budete mít i s atmosférou společenského života, který se tyto městské části kvalitně zpracovanou koncepcí trhů snaží podporovat.

Mezitím, co se již v polovině dubna po Praze naplno “kovid-nekovid” rozběhly farmářské trhy, nejfrekventovanější křižovatka v Praze stále zeje prázdnotou. 

Malopěstitelé již od prosince volají na radnici a ptají se, tak jak to letos vypadá s trhy na Andělu? Ono se nám to v teple vyhřátém bydle těžko uvědomuje, ale zemědělec musí brzy z jara zasít a předpěstovat sazenice, aby nám měl vůbec co na jarním trhu v Praze nabídnout.

Rok co rok, se situace na Praze 5 opakuje. Nejprve to je výmluva na TSK, které prostranství na Andělu spravuje, další rok to je kovid, letos je radnice pro změnu překvapená, že se do pachtování pěší zóny na Andělu, kde dle statistik přestoupí nejvíce lidí cestujících MHD, přihlásila konkurence!! 

Výsledek je ovšem stále stejný, vlastně se na radnici Prahy 5 nic nezměnilo. Obdobně jako například u zajišťování vánočního osvětlení, se vše úmyslně nechává na poslední chvíli a pak příslušný radní rozhodující orgán radnice postaví před hotovou věc: “Berme koho nabízím nebo trhy či Vánoce na Praze 5 prostě nebudou”. Pan místostarosta Brož z Hnutí ANO má nejvyšší čas se vážně zamyslet (kandiduje za ANO do sněmovny), protože tento převzatý způsob soutěžení z dob minulých pořádně zavání obcházením zákonů.

Situace je taková, že radnice vyhlásila adresný záměr společnosti ASTACUS, s.r.o. (více o této společnosti [zde](https://www.denik.cz/regiony/farmarske-trhy-andel-provozovatel-soutez-vyberove-rizeni.html?fbclid=IwAR3VVznQV7rhe9uZzRJuzWX_7B-6r5xKknwBmwSMq81c-q7vEs-jQnW-lxQ)), která trhy na Andělu provozovala již minulý rok za pachtovné 60,- Kč/m2/den. Je více než zřejmé, že radnice se opět přepočítala, protože se do soutěže pachtu Anděla (pozor! nejedná se o veřejnou zakázku na provozovatele trhů, radnice raději zvolila způsob pachtu cizího pozemku, který si rok, co rok vypůjčuje od TSK hl. m. Praha) přihlásili další zájemci a rovnou nabídli ne 60,- Kč za m2 á den, ale téměř dvojnásobek 110,- Kč/m2/den.

A co teď s tím? Narychlo využijeme díry v zákoně a ASTACUSu to dáme napřímo alespoň na 30 dnů a mezi tím pořešíme tu soutěž. 

Zdá se to neuvěřitelné, ale je to tak, Praha 5 řeší provozovatele farmářských trhů na letošní rok v květnu tohoto roku!! Přitom jsou běžně po Praze obdobné trhy otevřené již od dubna. Místo toho, aby se řešila celková koncepce trhů na Praze 5, která by vyhovovala zejména poptávce občanů a zajistila kvalitní produkty od českým malopěstitelů víceletým zasmluvněním, radnice na jednom z nejlukrativnějších pozemků v Praze začíná řešit sezónní trhy uprostřed sezóny. Že vám to něco připomíná? O české bio zelenině a ovoci si tak spíš nechejme zdát, protože dle všeho budou letos na Andělu k mání opět polské jahody a nezralá rajčata dovezená přes půl Evropy. 

**Štěpán Rattay**
zastupitel MČ Praze 5 za Piráty
