---
layout: post
category: blog
title: Piráti prosazují snížení nákladů na energie pro městské objekty formou dražeb
date: 2021-06-07
author: Milan Kryl
authorId: milan.kryl
image: posts/elektromery.jpg
---

Radní za TOP 09 předložil Komisi obchodních aktivit návrh na "Zavedení energetického managementu ve školských zařízeních MČ Praha 5". Za osm set tisíc Kč (částečně pokrytých dotací) by externí firma sledovala spotřebu energie v městských objektech a navrhovala potřebu zateplení či jiných úspor. Návrh radního se nesetkal s podporou, nicméně vyvolal zajímavou diskuzi o dlouholetém neefektivním hospodaření s městskými objekty.


V diskuzi se ukázalo, že každý ze 47 městských objektů má samostatně nasmlouvané dodavatele energií. MČ jako jejich vlastník nechává správce domů či školníky hospodařit s energiemi bez možnosti vzájemného srovnání a předávání zkušeností. Jediný zástupce opozice v komisi Milan Kryl (Piráti) navrhl, aby MČ pro všechny své objekty nakupovala energie hromadně v dražbě.  Na námitku, že úřad nemá personální kapacitu ani znalosti či schopnosti pro provádění dražeb energií, odpověděl, že to přes deset let zvládají tisíce běžných občanů - laiků. Dražby pro ně již řadu let zajišťuje hned několik společností bezplatně. Taková společnost posbírá pouze informace o odběrném místě (elektroměr, plynoměr) a o naměřené spotřebě uvedené v posledním vyúčtování. Pak provede mezi dodavateli holandskou dražbu (draží se směrem dolů) a vybere nejlevnějšího dodavatele pro desítky tisíc účastníků. S jejich plnou mocí pak uzavře smlouvy o dodávkách a pošle je majiteli objektu. Vydražené ceny energií včetně případných poplatků za připojení apod. bývají až o třetinu nižší než běžně dostupné tarify. Odměnu za dražbu si organizátor vybere jako provizi přímo od vítězného dodavatele, což při desítce tisíc účastníků může být zajímavé, nicméně jednoho každého účastníka to nic nestojí a v konečné ceně energií se téměř neprojeví. Pro majitele nemovitostí i jejich laické nájemce je kromě výrazných úspor financí důležité, že s tím nemají žádnou práci a nejsou k tomu potřebné žádné zvláštní znalosti. Prostě je to uživatelsky příjemná služba.


Pro návrh radního na objednání energetického managementu nikdo nehlasoval. Neschválil jej ani Školský výbor. Proto se jím MČ asi dále zabývat nebude.  Pirátský návrh nebyl protinávrhem návrhu předloženého radním, ale doplňoval jej jako samostatné usnesení a Komise obchodních aktivit jej jednomyslně přijala. 


Bylo by ovšem chybou s vaničkou vylít i dítě. Máme za to, že jednodušší a levnější forma energetického managementu potřebná je. Nejde nám jen o dosažení nižší ceny energií, ale chceme snížit i spotřebu tam, kde to je možné. Radnice by měla sledovat jednotkové spotřeby svých objektů alespoň zaznamenané v excelovské tabulce. Při srovnání tolika objektů by z ní snadno vyčetla, kde se plýtvá a kam zaměřit úsilí k šetření energiemi.  Ono totiž nejde jen o ty ušetřené peníze, ale také o naše životní prostředí.


**Milan Kryl**, zastupitel M%S Praha 5 za Piráty


