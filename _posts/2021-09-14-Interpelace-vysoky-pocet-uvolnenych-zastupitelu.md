---
date: 2021-09-14
category: blog
tags: Rozpočet
layout: post
title: "Interpelace na starostku na téma vysokého počet uvolněných zastupitelů"
author: Karel Bauer
# authorId:  uid nekoho z _people (nepovinné)
image: people/karel-bauer.png
---

**Interpelace přednesená Karlem Bauerem na zastupitelstvu dne 14.9.2021. Odpověď zveřejníme ihned po tom, co ji obrdžíme. **

Vážená paní starostko,

v současnosti probíhá dlouho slibované provádění úspor provozních výdajů MČ Praha 5. Gesčním radním pro finance je naplánována v rozpočtu úspora na příští rok ve výši 10%. Dotkne se to jak počtu zaměstnanců úřadu, tak i dalších běžných výdajů, např. budou kráceny příspěvky mateřským a základním školám, méně peněz půjde na dotace do sportu a kultury, atd.

**Rád bych se proto zeptal, k jakým úsporným opatřením přistoupí samotná politická reprezentace? Konkrétně, zda se konečně sníží počet placených politiků MČ?**  Při této příležitosti si dovolím připomenout, že MČ Praha 5 drží s počtem 16 placených politiků jasné prvenství ve srovnání se všemi ostatními MČ.  Například největší MČ Praha 4 s počtem více jak 140 tis. obyvatel, má pouze 9 uvolněných pozic, Praha 6 (která má vyšší počet obyvatel i rozlohu) má 12 uvolněných zastupitelů a i další městské části srovnatelné s Prahou 5 mají maximálně 13 uvolněných. 

Když byl počet placených politiků současnou koalicí navyšován na nynějších 16, odůvodňovala jste to potřebou práce na tvorbě Strategie rozvoje MČ. Hotový dokument strategie byl schválen na červnovém zasedání zastupitelstva. Domnívám se tedy, že věcně i symbolicky by bylo více než vhodné přistoupit k redukci počtu placených politiků. Je jasné, že finanční částka uspořená redukcí např. o 3 placené pozice není nijak závratná (něco přes 3 mil. Kč), ale podobnou argumentaci pak může mít vlastně každý vedoucí odboru, který byl nucen redukovat počet svých zaměstnanců. Navíc důvěryhodnost a reálná snaha o dosažení úspor bude těžko uvěřitelná, pokud samotné vedení radnice nepůjde příkladem.

Děkuji za odpověď,

**Karel Bauer – zastupitel MČ Praha 5**
