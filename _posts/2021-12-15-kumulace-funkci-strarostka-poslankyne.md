---
date: 2021-12-15
category: blog
tags: kumulace
layout: post
title: "Kumulace funkcí naší paní starostky s klíčovou gescí školství na Praze 5 a poslankyně Parlamentu ČR Renáty Zajíčkové (ODS a SPOLU)"
author: Karel Bauer
# authorId:  uid nekoho z _people (nepovinné)
image: posts/radnice.jpg
---

V podzimních sněmovních volbách se starostce Prahy 5 Renátě Zajíčkové (ODS) podařilo získat za koalici SPOLU mandát poslankyně. Osobně je to jistě veliký úspěch, z pohledu občana městské části to už tak jednoznačné není.


Paní poslankyně a starostka Zajíčková má kromě vedení MČ Praha 5 v gesci také školství. A to je oblast, kterou se dlouhodobě nedaří na Praze 5 rozvíjet. Již v roce 2017 demografická studie ukázala, že během následujících let bude v oblasti Košíř zásadní nedostatek kapacit pro žáky základních škol.

**A jak čerstvá poslankyně problém řeší?** V závěru svého funkčního období ex-starosta Pavel Richter nachystal dočasné řešení, nechal totiž zpracovat dokumentaci pro dočasné umístění modulové stavby, která dnes mohla již klidně stát nebo se alespoň připravovat. Zoufale nedostatečné školní kapacity na Cibulkách mohly být již klidně vyřešeny. Místo toho se pravidelně na zasedáních zastupitelstva dozvídáme, že zástupci vedení radnice intenzivně jednají s jakýmsi developerem, který by tento trn z paty snad mohl Praze 5 pomoci vytáhnout. Tři roky se problém pouze odsouvá a aktuální nedostatek míst se řeší navýšením kapacit stávajících ZŠ nad zákonný limit. Případně radou rodičům může být: vozte svoje děti třeba na Žvahov nebo na Barrandov, tam je zatím ještě volno. Jak jednoduché, ráno vstanete o hodinku dřív, projedete ucpanou Prahou 5 z Košíř na Barrandov, kde dáte dítě do školy, a odpoledne si to zopakujete znova. 
> "V rozpočtu na rok 2022 budete marně hledat alokované peníze na výstavbu školy v dané oblasti. Přitom právě v Košířích má paní starostka od městské části za zvýhodněných podmínek pronajatou školní budovu, kde sídlí její soukromé gymnázium. Paní poslankyně, starostka a podnikatelka tak disponuje nájemní smlouvou a měla by už konečně začít uvažovat o tom, že by pronajatou budovu uvolnila pro potřeby základního školství, za jehož stav na Praze 5 zodpovídá. Paní Zajíčková jen potvrzuje to, co občané mohou dobře pamatovat z dob pana starosty Jančíka nebo primátora Béma a sice, že soukromý byznys je u politiků z řad ODS vždy na prvním místě a až potom může být řešena služba občanům," říká k tomu Karel Bauer, člen finančního výboru za Piráty.


**A jak tedy dnes paní Zajíčková řídí městskou část?** Na jednání zastupitelstva, které někdy běžně trvá klidně i 12 hodin a které má jako starostka řídit, pobyla pouze 2,5 hodiny dopoledne. Protože se naše paní starostka a poslankyně stala i členkou 3 výborů a 3 stálých komisí v Parlamentu ČR, těžko můžeme do budoucna očekávat, že vykonování starostovské funkce se v podání paní Zajíčkové bude do budoucna jakkoli zlepšovat. Vedení zastupitelské schůze se z důvodů absence paní poslankyně Zajíčkové musel ujmout místostarosta Lukáš Herold, který si ze zákona o hl.městě Praze ani z jednacího řádu rozhodně žádnou hlavu nedělá. Nestačí se divit ani samotní občané, ti mají pravidelně vyhrazený prostor pro své dotazy v pevném bodě programu od 16h. V reakcích na jejich příspěvky předsedající místostarosta poskytne prostor na vyjádření pouze koaličním zastupitelům, ale řádně přihlášené opoziční zastupitele do diskuse na tvrdo utne a celé zasedání zastupitelstva raději rychle ukončí a ze sálu zmizí. Občané stojí a nevěří vlastním očím, toto je ukázka vedení Otevřené radnice v podání dnešní ODS.

