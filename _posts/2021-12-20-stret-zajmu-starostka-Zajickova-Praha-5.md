---
date: 2021-12-20
category: blog
tags: skolstvi
layout: post
title: "Děti a rodiče na Praze 5 doplácí na střet zájmů poslankyně a starostky Zajíčkové"
author: Štěpán Rattay
# authorId:  uid nekoho z _people (nepovinné)
image: posts/gmvv.jpg
---


(Společná tisková zpráva Piráti Praha 5, Praha 5 Sobě a občanské iniciativy Košíře bez školy)

**Již třetím rokem řeší gesční radní pro školství, starostka Prahy 5, podnikatelka a nově i poslankyně Renáta Zajíčková (ODS) neuspokojivý stav školních kapacit v lokalitě Košíř. Právě tam dle všech dostupných analýz je situace s přeplněnými školami nejkritičtější. Radnice tvrdí, že na zajištění dostatečných školních kapacit intenzivně pracuje, ale není schopna to nijak doložit.**

Více než půl roku slyšíme od starostky Zajíčkové o tom, že intenzivně jedná s developerem YIT Stavo, s.r.o., kterému se zatím v inkriminované lokalitě daří kolaudovat jeden nový byt za druhým. Ten by totiž měl na dobré slovo radnice ve svém areálu Tellus dle všeho poskytnout na čtyři roky na byty dosud nepřestavěný pavilon jako dočasné řešení pro místní základní školu. Píšeme na dobré slovo, protože k tomu neexistuje jediný oficiální výstup či zadání, veřejná zakázka ba ani objednávka, kterou by úřad MČ Praha 5 dosud komukoliv vystavil. 

> „Jsme svědky netransparentního jednání radních Prahy 5 s developerem YIT, jehož výsledkem má být předražený a kapacitně i časově nedostatečný pronájem prostor v administrativní budově areálu Tellus. Starostka Zajíčková za ODS si přitom de facto sama sobě ve stejné lokalitě pronajímá celou budovu základní školy,” říká Alena Janďourková z Prahy 5 Sobě, která v lokalitě bydlí a na jejíž děti dopadá školská krize Prahy 5. 

Za pronájem čtyř tříd od developera bude muset dle odhadu městská část zaplatit měsíčně cca 500 tisíc Kč, přitom si v této lokalitě starostka a poslankyně Zajíčková od “své” městské části pronajímá školní budovu pro vlastní podnikatelskou činnost za pouhých 73 252 Kč měsíčně. 
Od současného vedení radnice slýcháme pouze strohé informace o tom, že tu a tam proběhlo jednání s developerem nebo se zástupci hygieny. Ignoruje přitom fakt, že zastupitelstvo MČ Praha 5 starostce uložilo na jaře letošního roku nechat zpracovat ekonomickou analýzu varianty, na které se domluvila s tímto finským developerem. Starostka Zajíčková si jej s odůvodněním na složitost jednání odložila do konce roku s tím, že průběžně předkládá plnění úkolu pod názvem zpracování ekonomické kalkulace bez uvedení jediného čísla na zasedáních zastupitelstva. Alternativní varianty pro zajištění dostatku míst pro žáky nejsou radnicí jakkoli preferovány, a tak musí nejen opozice, ale i samotní občané z postižených lokalit naléhavost situace akcentovat prakticky na každém zasedání zastupitelstva. 

> “Tak tomu se říká plnění politického cíle Otevřené radnice Prahy 5, ve kterém nám slogan ODS slibovat udělat z pětky jedničku!!! Praha 5 se skutečně jedničkou stane, ale co dopočtu nedostatku míst na žáka, propojení na developerskou lobby a v netransparentním vystupování vůči svým voličům,” konstatuje posun v řešení školních kapacit pirátský zastupitel a předseda Kontrolního výboru Štěpán Rattay.


Čas běží a velmi rychle nastane okamžik, kdy už pro diskuzi a vyhodnocování variantních řešení nezbude žádný prostor. Nedořešený střet zájmů starostky a podnikatelky Zajíčkové tak záhy dožene celé Zastupitelstvo Prahy 5 do slepé uličky. V ní bude vystaveno extrémnímu tlaku a zastupitelé budou nuceni zvednout ruku pro radnicí nachystanou, avšak “jedinou” předraženou pro developerskou variantu s vyhlídkou řešení na pouhé čtyři roky. Co se bude dít po uplynutí oněch čtyř let? V Košířích hrozí školám kolaps, který bude v příštím volebním období muset řešit nové vedení radnice. Byznys paní starostky a poslankyně, která má od MČ Praha 5 velmi výhodně pronajatou budovu základní školy na Plzeňské na 10 + 10 let, se zdá být nedotknutelný.
Starostka i radní odmítají poskytovat informace občanům Prahy 5 a neodpovídají ani na občanské interpelace týkající se tohoto tématu. Občané opakovaně na zasedáních zastupitelstva vyjádřili své obavy a proto považují jednání volených zástupců městské části v této kauze v rozporu s veřejným zájmem, který mají starostka a rada MČ P5 chránit.

> "Mám dítě za tři roky školou povinné. Pravděpodobně bude navštěvovat nějakou náhradní školu v Košířích, dle současného stavu jednání radnice tu v Tellusu. Z dostupných informací ale vyplývá, že nájem budovy končí v létě 2026 a je dost možné, že nová škola ještě stát nebude. Co mám dělat? Budu pro svoje dítě rovnou hledat jinou vzdálenější školu, kam bude dojíždět, kde ale vím, že se kolektiv záhy nerozpadne a dítě nepřijde o spolužáky a učitele?" obává se Barbora Simajchlová matka a členka občanské iniciativy Košíře bez školy.


**Kontakty pro média:**


**Piráti Praha 5**

Štěpán Rattay, zastupitel za Piráti Praha 5, tel.:777180007, e-mail: [stepan.rattay@gmail.com](mailto:stepan.rattay@gmail.com)


**Praha 5 Sobě**

Alena Janďourková, tel.: 739660359, e-mail: [1alena.jandourkova@gmail.com](mailto:1alena.jandourkova@gmail.com)


**Iniciativa Košíře bez školy**

Barbora Simajchlová, tel.:739 563 602, e-mail: [b.simajchlova@gmail.com](mailto:b.simajchlova@gmail.com)
