---
layout: post
category: blog
title: Radnice Prahy 5 jde developerům na ruku
date: 2021-11-23
author: Milan Kryl
authorId: milan.kryl
image: posts/staveniste-barrandov.jpg
---

Zastupitelstvo MČ Praha 5 na svém úterním zasedání projedná Zásady pro spolupráci s investory za účelem rozvoje veřejné infrastruktury. Koalice přitom vůbec nereflektuje Metodiku spolupodílu investorů do území, která již na jaře vznikla na Magistrátu a byla kladně přijata Výborem pro územní rozvoj HMP.  Na jejím připomínkování se podíleli také  developeři, tedy je s nimi projednána k oboustranně schválenému kompromisu. Přijata má být po doplnění vzorových smluv v nejbližší době. Metodika hl. města je přitom pro MČ výhodnější než ta, kterou sama navrhuje.

> “Vedení městské části jde na ruku developerům, když předkládá horší návrh, než je hlavním městem s developery vyjednaný kompromis. Příspěvek developerů je navržen na úrovni cca 1,5% jejich zisku z každého navýšení podlahové plochy. Nemám žádné obavy, že by se příspěvek mohl promítnout do konečné prodejní ceny bytů, ani kdyby byl násobně vyšší. To proto, že  mezi náklady developera na každý metr čtvereční plochy bytu a jeho konečnou prodejní cenou je opravdu obrovský rozdíl,” uvádí pirátský zástupce ve Výboru pro územní rozvoj Ing. Milan Kryl.

Piráti podporují přijetí zásad i dodržování metodiky, která zajistí, že se developeři skutečně budou podílet na úhradě nákladů do veřejného prostoru vyvolaných jejich výstavbou. Výstavba bytů vyvolává potřebu stavět školy, školky, zdravotnická zařízení a spoustu dalších investic. Právě tyto stavby dále zhodnocují investici developerů. Bez těchto investic by ani další bytová výstavba neměla být možná. 

> “Nyní se Praha 5 potýká s negativním dopadem rychlé a rozsáhlé bytové výstavby v Košířích, kdy investice do veřejného prostoru vedení MČ s developery nevyjednalo v potřebném rozsahu a důsledkem toho je například krizový nedostatek míst pro školáky. Město teď bude muset do veřejného prostoru výrazně investovat, aniž by se na tom dostatečně podíleli ti, kteří z území vytěžili zisk. Navíc realizace veřejných investic bude za bytovou výstavbou časově opožděná, což na několik let sníží kvalitu života starousedlíkům i vlastníkům nových bytů,” dodává Milan Kryl.  

Místo komplexní úpravy pravidel se ovšem koaliční strany ODS, ANO, TOP09, STAN a SNOP snaží pouze mírně zvýšit obě sazby developerských příspěvků z roku 2017 na 700 Kč/m2 a 1400 Kč Kč/m2 podlahové plochy, přičemž druhá sazba je o více než třetinu nižší než sazba s developery dojednaná na úrovni hlavního města.

Celoměstská metodika přitom  řeší i pomoc městské části při trojstranném jednání s developery při tzv. „čtvrťových změnách“ jako je např. rozšíření Sídliště Barrandov, a při ještě větších „metropolitních změnách“, jako je např. výstavba nové městské čtvrti Smíchov City. Metodika přitom garantuje 100% vrácení těchto prostředků do příslušné městské části.

Piráti podporují, aby v celém městě platila stejná pravidla a stejné smlouvy. Ulehčí to práci developerům, úředníkům i politikům. A vydělá na tom i městská část, protože sazby navržené na úrovni HMP jsou výrazně vyšší než návrh předkládaný na zastupitelstvo MČ Praha 5. 

**Kontakt pro média: **

**Milan Kryl, zastupitel MČ Praha 5 a člen Výbor pro územní rozvoj**
tel: 602 226 723; mail: [milan.kryl@praha5.cz](mailto:milan.kryl@praha5.cz)

**Michal Polák, media manager KS Praha**
tel: +420 608 517 127; mail: [michal.polak@pirati.cz](mailto:michal.polak@pirati.cz)


