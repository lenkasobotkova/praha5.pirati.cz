---
layout: post
category: blog
title: Rozumně provedená architektonická soutěž má smysl
date: 2022-02-01
author: Štěpán Rattay
authorId: stepan.rattay
image: posts/arch-soutez1.jpg
---

Taky máte pocit, že na Praze 5 v poslední době vyrůstá nová výstavba jako houby po dešti a to bez jakéhokoli ladu a skladu?


Developeři si při svých set milionových investicích vybírají architekty dle vlastního uvážení. Někteří k rozvoji města přistupují zodpovědně a trvají na tom, že musí bezpodmínečně proběhnout architektonická soutěž. Jiní hledí více na ekonomickou stránku projektu, vlastní prospěch a vítězí u nich minimalizace nákladů nad kvalitou, vkusem a funkčností. Zpracování projektu v lepším případě zadávají tomu, kdo nabídne nejnižší cenu, v tom horším případě se do projektu pouští sami s představou, že přece nějakého toho projektanta vždycky zvládnou zaměstnat.


A jak k nové výstavbě na Praze 5 přistupuje radnice? Podívejme se společně. Na začátek si připomeňme, že gesci investi tj. i zcela nové výstavby má v rámci radnice na starosti hnutí STAN.


A potom musíme tak trochu do minulosti. Poslední větší investicí do zcela nového objektu, kterou Praha 5 uskutečnila, byla totiž  výstavba aquaparku na Barrandově, který byl občanům radnicí Prahy 5 nadělen na Vánoce v roce 2006, tedy ještě za pana starosty Jančíka.


Pravdou je, že každá příprava nové výstavby chce svůj čas, protože s sebou nese velmi náročný proces. Pokud má na pozemku vzniknou zcela nová budova, je nezbytné se dostatečně věnovat  vhodnosti místa k danému účelu. Pro optimální využití maxima, které dané místo nabízí, je proto vhodné uspořádat otevřenou architektonickou soutěž. Ta totiž zaručuje, že za přispění více účastníků s různými pohledy a přístupy, kteří mezi sebou soutěží, vzniknou skutečně zajímavé, inovativní a kvalitní návrhy, ze kterých nejlepší vítězí. Příležitost soutěžit také otevírá prostor pro představení mladých odvážných přístupů, na které v případě pouhého oslovení osvědčených dodavatelů můžete nejspíš rovnou zapomenout. Architektonické soutěže jsou dnes hojně využívány a samosprávy si je po osvojení procesu velmi pochvalují a díky účasti řady architektonických návrhů je i co prezentovat.


Radnice Prahy 5 takovou soutěž koneckonců také jednou vyhlásila. S ambicí sobě vlastní, dokonce oslovila i mezinárodní architektonické komory. Jednalo se o soutěž na základní školu Nový Smíchov City související s nyní realizovanou developerskou výstavbou, která  probíhá na bývalém nákladovém nádraží u Smíchovského pivovaru. Vítězem se stal projekt Kanadsko-polského konsorcia architektů, ten dle odborníků zasedajících v porotě navrhl školu odpovídající skutečně moderním trendům 21. století co do výuky  i architektury. Cena odhadovaných nákladů vítězného návrhu už v roce 2018 činila dost nepředstavitelných 500 mil. Kč, dnes je tato investice odhadovaná přes 1 mld. Kč. Jenom zpracování projektové dokumentace přijde Prahu 5 na neskutečnýchk 46 mil.korun. Několika milionové výdaje za zorganizování mezinárodní soutěže jsou pak už jen drobné a to město k dnešnímu dni stále nevlastní pozemek, na kterém by škola měla jednou stát. 
Od začátku je zřejmé, že tak vysokou investici nemůže městská část našeho formátu samostatně financovat. Přesto se do tohoto rizika radnice rozhodla jít. Developeři se zatím obecně k účasti na investicích do veřejné vybavenosti dvakrát nehrnou a v případě školy Smíchov City je městu pozemek stále jen přislíben. Proto mi zůstává záhadou, proč vedení radnice do takové ambiciózní soutěže vůbec kdy šlo?  Bohužel nezbývá než konstatovat, že i takhle dopadají mezinárodní soutěže pokud se hlavním účelem stane skrze ně se především zviditelnit, místo toho, aby byly účelně využity ke kýženému výsledku.


Na závěr tedy mohu z vlastních zkušeností potvrdit, že existují i komornější architektonické soutěže typičtější pro české prostředí, které probíhají také za účasti  architektonické komory. Dokonce jsou řadou pražských městských částí hojně využívány. Samozřejmě uspořádání soutěže obecní kasu něco stojí, ale k návrhům se vyjadřuje odborná porota za dohledu zástupce komory, aby soutěž splňovala základní odborné požadavky.  I se samotnou přípravou soutěže můžete dnes znát vítěze u méně náročných záměrů do půl roku. Výtěžnost, co do kvality projektů, které soutěž zajistí, je jejich pořadateli chválena.



**Štěpán Rattay**

zastupitel MČ Praha 5
