---
layout: post
category: blog
title: Starostka ODS blokuje řešení ohledně drogově závislých, po kterém sama volá
date: 2022-02-01
author: Eva Horáková
authorId: eva.horakova
image: posts/drogy.jpg
---

Situace na Praze 5 ohledně velkého počtu drogově závislých v oblasti kolem Anděla a Košíř je již několik měsíců jako kritická. Poslankyně a starostka Zajíčková z ODS jí přitom aktivním vyjednáváním se svými stranickými kolegyněmi a kolegy mohla předejít. 


Starostka upozorňováním na tento problém ráda zastiňuje svou vlastní liknavost ohledně nedostatku kapacit na základních školách městské části. Nedostatku, který sama částečně způsobila. Nepřiznává ovšem přitom, že i řešení této situace má do značné míry ve svých rukou. Sice podporuje decentralizaci nízkoprahových center, ale sama sobě odporuje, když současně odmítá participaci městské části. Těžko pak může přesvědčit své podobně sobecky smýšlející stranické souputníky. Například místostarostku za ODS na Praze 8 Vladimíru Ludkovou, která na setkání radních zastávala podobně sebestředný a vnitřně nekonzistentní přístup. 


Jak se bezpečnostním problémům a pocitům ohrožení v ulicích dalo předcházet? Celý problém má dlouhodobě známé a jasné řešení: Odborníci se shodují, že je třeba zakládat nová nízkoprahová centra. Čím více se klienti budou moci rozptýlit po hlavním městě, tím méně to zatíží lokalitu, kde se nízkoprahové služby nacházejí. Mobilní služby jsou pak vnímány jako doplněk samotných center. 


Praha 5 v oblasti sociální politiky nabízí pomoc jen aktivním seniorům a malým dětem, žádným jiným skupinám však nepomáhá a pomoc populisticky nechává na hlavním městě. Občas sice skromně přispívá skrz grantový program organizacím na svém území, ale k významnější systémové podpoře se nechystá a ani sama žádnou službu neposkytuje. O problému přitom koalice ve složení ODS, TOP09, STAN, ANO a SNOP ví dlouhodobě. 


Pokud by politici našli odvahu otevřít v dohledné době několik menších nízkoprahových center v Praze  najednou, bezpečnost v ulicích se zlepší. Každé by pak obsluhovalo jen 20 - 30 klientů. Vhodná místa již dne pomáhá vytipovat IPR. 


Je zcela mylná představa radního za TOP09 z Prahy 2 Michala Zuny, že pokud přesuneme tyto služby mimo Prahu, klienti se za nimi vydají. Drogově závislí zůstávají v hlavním městě s ohledem na způsob života a vzdálená a pro ně nedostupná služba jen způsobí, že budou pro svoje okolí v Praze ještě větším rizikem. Místo populistických výkřiků by se proto starostka Zajíčková měla aktivně podílet na realizaci dávno známého a odborníky navrženého řešení přesvědčováním svých kolegyň a kolegů a komunikovat o něm otevřeně s občany. 


**Eva Horáková**

zastupitelka a předsedkyně Výboru pro sociální politiku magistrátu hl.m. Prahy
