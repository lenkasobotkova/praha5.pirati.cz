---
layout: post
category: blog
title: Vedení Prahy 5 stále odkládá řešení nedostatku míst v ZŠ v Košířích
date: 2022-02-03
author: Štěpán Rattay, Filip Karel
authorId: stepan.rattay, filip.karel
image: posts/weberova.JPG
---

Problém přeplněných škol a nedostatečných kapacit v Košířích je známý již dlouho. Proběhlo mnoho jednání, bylo přijato mnoho usnesení, a tlak rodičů dokonce vyústil v demonstraci před radnicí a ke svolání mimořádného zastupitelstva v červnu 2021. **A výsledek? “Předložení řešení odkládáme, odkládáme a znovu odkládáme.”**


V tomto duchu proběhlo i včerejší zasedání Školského výboru, kde koalice opět nepředložila žádné informace k řešení kapacit v Košířích a **znovu jenom slíbila dodat podklady k projednání později.** Tentokrát na mimořádné zasedání výboru 23. února, které bude svolané den před zasedáním zastupitelstva.


**Vedení MČ zřejmě nepovažuje problém za natolik důležitý, aby stál za včasné předložení alespoň základních podkladů** k jakékoliv z možných variant řešení. Jinak si nedokážeme vysvětlit fakt, že přes opakované urgence a sliby dosud nebylo předloženo vůbec nic konkrétního. Pokud tedy nepočítáme obecný a ničím nepodložený slib o dohodě s developerem YIT Stavo o vybudování dočasných tříd v areálu Tellus. Tato možnost je přitom již od minulého léta prezentována jako jediná možná a na spadnutí. 


> “Z místa jsme se nehnuli ani o píď. Nejspíš z důvodů svého střetu zájmů, tento problém starostka Zajíčková přehodila na místostarostu pro investice Tomáše Homolu (STAN).  Koalice si tento úkol, o kterém se ví již několik let, mezi sebou přehazuje jak horký brambor.” komentuje vývoj člen kontrolního výboru za Piráty Štěpán Rattay.


V listopadu minulého roku zastupitelstvo na návrh našeho zastupitele Štěpána Rattaye schválilo prověření varianty umístění modulární budovy pro školské účely v oblasti Košíř. Ani k této variantě se dodnes nepředložil jediný materiál. Hnutí STAN sice chvíli prověřovalo variantu umístění kapacit do uvolněné středoškolské budovy na Vidouli, ale ta se ukázala pro dočasné řešení jako nevhodná..


Ptáte se na náš výsledný dojem ze stávající situace? Radnice by se zřejmě nejraději spolehla  na to, že se děti do škol příští školní rok ještě “nějak vejdou”. Případně, že nečinnost MČ vyřeší sami rodiče tak, že pro své děti najdou školu jinde. Již v letošním školním roce přitom navštěvuje 277 košířských dětí školy na Smíchově, 182 košířských dětí chodí na ZŠ Weberova v Motole a 39 dokonce navštěvuje školy v Jinonicích.
**Naplněnost ZŠ Nepomucká je letos 95% a nejbližší školy jsou na tom velmi podobně: ZŠ Weberova 97%, ZŠ Podbělohorská 92%, ZŠ Grafická 92%.**


V září minulého roku rada MČ schválila žádost o navýšení kapacit na ZŠ Weberova o jednu novou třídu. K navýšení by mělo dojít na základě předělání specializované učebny na běžnou třídu. Tento krok by tak  koalici mohl pomoct odsunout skutečné, byť stále jen provizorní řešení, až na příští rok, kdy po volbách by byl “větší klid” na dohodu s developeremYIT.


> “Místo abychom řešili kvalitu vzdělání, honíme se tu za kvantitou, aby naše děti měly vůbec kam chodit.” dodává Filip Karel, člen Školského výboru.


Na závěr v této souvislosti stojí za připomenutí dokument **“Prognóza školství MČ Praha 5 do roku 2030”**, který před rokem a půl předložila Školskému výboru i zastupitelstvu sama starostka Zajíčková. V tomto dokumentu je uvedeno: “V základních školách je, na rozdíl od MŠ, potřeba dodržovat rozdělení žáků podle tříd – tedy např. nenaplněná třída na druhém stupni neznamená volná místa pro uspokojení poptávky rodičů, kteří zapisují děti do prvních tříd. Dále jsou v ZŠ oproti MŠ větší nároky na dělení tříd během výuky, na prostory odborných učeben apod. Nelze tedy kalkulovat s tím, že je k dispozici 100 % rejstříkové kapacity ZŠ **(i naplněnost kolem 90 % znamená na většině škol významná omezení při vzdělávací činnosti)**. Proto u grafů uvádíme hranici 85 % kapacity škol – kterou lze považovat za optimální.”


**Štěpán Rattay**, zastupitel a předseda Kontrolního výboru

**Filip Karel**, člen Školského výboru
