---
layout: post
category: blog
title: Území od Lamačové po Štěpařskou má studii, ale…
date: 2022-03-04
author: Milan Kryl
authorId: milan.kryl
image: posts/triangl.png
---

Výbor územního rozvoje ZMČ Praha 5 projednal 1.3.2022 podklady pro budoucí zástavbu rozsáhlého území od zastávky tramvaje K Barrandovu až ke Štěpařské ulici. Původní předpoklad schválení předložené studie se zkomplikoval. Po dvouhodinové diskuzi, do které se zapojila i část z více než třiceti hostů v sále i on-line, byl přijato usnesení s několika na místě doplněnými požadavky a podmínkami. Vlastní studie nebyla schválena, ale jen vzata na vědomí a schválena byla pouze úprava návrhu již probíhajících změn územního plánu. Jak k tomu došlo a jaké byly výhrady?


Po prezentaci studie se jako první do diskuze přihlásil jediný opoziční zastupitel ve výboru - Milan Kryl (Piráti) a k překvapení mnohých konstatoval, že předložená studie je v rozporu s Generelem dopravy MČ Praha 5 a v případě realizace v ní zobrazených staveb by tyto navíc znemožnily realizovat Generelem navržená nutná opatření pro zvýšení propustnosti křižovatky Lamačova / K Barrandovu !


Vládnoucí koalice při své převaze počítala se snadným schválením studie a přítomný radní z ODS, který studii i dopravní generel zadal a objednal a který má odpovědnost současně za územní rozvoj i za dopravu se ke konfliktu obou dokumentů ani nevyjádřil. 


Důvod pro zamítnutí studie byl zřejmý. V praxi by však její zamítnutí znamenalo, že zůstanou v platnosti podklady pro dva podněty na změny územního plánu, které jsou v tomto území v procesu schvalování a jež rozhodně nejsou považovány za zdařilé. Právě díky potřebě opravit nedostatky v podkladech pro probíhající změny územního plánu se Krylovi podařilo koalici zaskočit a do usnesení prosadil několik podmínek, které upřednostňují vyřešení konkrétních problémů v dopravě před schválením jednotlivých staveb. A že s rozrůstající se výstavbou sídliště dopravních problému ubývat nebude, asi tušíte sami.


Usnesení přijaté s doplňujícími požadavky a podmínkami pak také neznamená schválení umístění a velikosti zobrazených staveb, ale pouze funkcí vyznačených ploch jako aktualizaci podkladu pro probíhající změny územního plánu. To je důležitá zpráva zejména pro ty z hostů, kteří na místě rozhořčeně vystupovali proti výstavbě dvou 21podlaží vysokých věží nebo proti některým dalším zobrazeným stavbám.  


Zde je text přijatého usnesení:


**Výbor pro územní rozvoj **


**I. Bere na vědomí**

1. prezentaci "Urbanistické studie – Triangl Högerova, Štěpařská, K Barrandovu", zprac. ARCHUM Architekti, s. r. o., dat. 02/2022.


**II. Doporučuje RMČ**
1. souhlasit s upraveným návrhem na pořízení změn ÚP SÚ HMP č. Z 3552 a č. Z 3553 dle aktuální podkladové studie "Urbanistické studie – Triangl Högerova, Štěpařská, K Barrandovu", zprac. ARCHUM Architekti, s. r. o., dat. 02/2022.


**III. Požaduje**

v návaznosti na předloženou studii "Urbanistické studie – Triangl Högerova, Štěpařská, K Barrandovu" a dle výsledků zhodnocení modrých zón a potřeb parkování v oblasti Barrandova, detailně řešit v dalších stupních projektové přípravy lokalitu vjezdu - "brány" do sídliště z ulice K Barrandovu, a to po obou stranách Lamačovy ulice.
vypracovat studii zkapacitnění křižovatky Lamačova - Slavínského x K Barrandovu s důrazem na výsledné posílení výjezdu z Lamačovy a Slavínského ulice a vybranému dopravnímu řešení studii "Urbanistická studie – Triangl Högerova, Štěpařská, K Barrandovu" přizpůsobit, bude-li s ním v rozporu.


O tom, jak území bude skutečně vypadat a jaké stavby na něm vyrostou se bude rozhodovat po dokončení procesu obou změn územního plánu. To však bude jistě až po podzimních komunálních volbách a v novém složení zastupitelstva MČ Praha 5. 


*Článek jsme s dovolením převzali z webu Spolku na ochranu Barrandova – [Barrandov.org](www.barrandov.org), kde je k dispozici i řada obrázků ze studie i Generelu dopravy MČ P5.*

