---
layout: post
category: blog
title: „Sny se stanou skutečností jen s odvahou je vykonat“, říká lídr Pirátů pro Prahu 5 
date: 2021-08-15
author: Milan Kryl
authorId: milan.kryl
image: posts/milan-tram-andel.jpg
---

**Je mi už přes 60 a pár životních úspěchů jsem prožil.** Od osminásobného mistra republiky a dlouholetého kapitána jachtařské reprezentace v době studií, přes ředitele holdingu a sektoru velké globální korporace až k zúročení nabytých znalostí a zkušeností pro úspěšné soukromé investování.  Dosáhl jsem více, než jsem si zpočátku troufal snít. Dospěl jsem k nezávislosti na výdělku a tím i  ke svobodě rozhodování.

**Přestal jsem se honit za penězi a zaměřil se na pomoc lidem kolem sebe. Založil jsem komunitní web [www.Barrandov.org](http://www.Barrandov.org) a začal hájit veřejné zájmy.** Pomoc při řešení problémů lidí v mém okolí mne před lety dovedla do vedení místního spolku a později i do zastupitelstva. Strategické řízení, územní plánování a investice jsou oblasti, kde mohu nejlépe uplatnit vzdělání a zkušenosti. Nápravou nedostatků územního plánování a dopravy se snažím ve spojení s Piráty přispět k lepšímu životu mnohem většího počtu lidí, než bych dokázal samostatně. 

**Pořád se učím a stále nepřestávám snít.** Do politiky jsem šel s ideou nastavení pravidel a možnosti veřejné kontroly tak, aby politika přestala být přitažlivá pro lidi, kteří v ní nechtějí sloužit, ale zbohatnout. V otevřenosti a veřejné kontrole mne zaujal program Pirátů, a proto jsem s nimi spojil síly.

**Pracovní život jsem strávil v soukromém sektoru bez dotací a státních zakázek. Šokovalo mě zjištění, jak je státní a veřejný sektor neefektivní a nehospodárný.** Jako zastupitel opoziční strany jsem vždy hledal konstruktivní řešení přijatelná pro vládnoucí většinu. Koalice na radnici si totiž nastavila neúměrnou přesilu ve výborech. Když člověk stojí sám proti všem, nezbude mu, než ostatní přesvědčit. I přesto se mi podařilo prosadit řadu významných usnesení výborů i zastupitelstva. Nevadí mi, že ve finále koalice mé protinávrhy usnesení často v tichosti ukradla a předložila je jako  své vlastní. Důležitý je výsledek. **Inicioval jsem a prosadil nová pravidla pro regulaci staveb ve stabilizovaných územích, zabránil nepromyšlené investici za stovky milionů do nemovitosti, pro kterou nebyl znám účel využití, prosadil jsem převzetí pravidel Magistrátu pro příspěvky investorů městu na budování infrastruktury, přesvědčil kolegy o prioritě dopravní stavby před výstavbou domů, které by dopravní řešení znemožnily, a také úspěšně navrhl desítky, možná i stovky úprav usnesení ve výborech a komisích**. Svoji stopu jsem zanechal i ve Strategii MČ Praha 5, Strukturálním plánu, Generelu dopravy a připomínkách k Metropolitnímu plánu.

V opozici to nebylo snadné. **Po volbách bych na radnici rád viděl tým lidí, jimž půjde o veřejný zájem, a ne o politické kšefty.** O jeho složení však rozhodnou voliči.


**Milan Kryl, zastupitel MČ Praha 5 za Piráty**
