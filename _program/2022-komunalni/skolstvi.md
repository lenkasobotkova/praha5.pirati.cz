---
title: Moderní společnost začíná v moderních školách
campaignCategoryUid: 2022-komunalni
campaignGroupUid: volby-2022
uid: skolstvi
order: 1
garant: daniel.mazur
redmine: 23492
img: program/program2022-nahledy/skolstvi.png
intro: >
  Sázíme na tvořivost a svobodné myšlení. Proto podpoříme školy, aby vytvářely přátelské a inspirující prostředí, kde můžou děti a studenti naplno rozvíjet nejen svůj potenciál, ale také se učit spolupracovat v týmu.

---

## Moderní vzdělávání pro moderní společnost
Prosazujeme co nejdostupnější vzdělání, které rozvíjí přirozenou tvořivost, podporuje svobodné myšlení a vychovává k demokracii, nad rámec přípravy pro budoucí kariéru. Pomůžeme dětem objevovat jejich potenciál a lépe vyhodnocovat možnosti, které jim doba nabízí. Podpoříme vzdělávání v rovnováze mezi rozvojem jednotlivců a jejich schopností efektivně spolupracovat v týmu. Pedagogům zjednodušíme a zpřehledníme práci s daty a umožníme jim soustředit se na výuku samotnou. Podpoříme spolupráci mezi rodiči a školami, pedagogy, žáky, studenty. Za základní nástroj spolupráce považujeme otevřenou vzájemnou výměnu zkušeností.

## Bezpečná a přátelská škola
Ve školách, kde panují dobré vztahy mezi dětmi a učiteli, převládá větší spokojenost a motivace. Vzdělávací výsledky a kvalita školního prostředí spolu úzce souvisejí. Podpoříme školy v zajišťování bezpečného, přátelského a podnětného prostředí, které bude dětem přinášet radost z učení. V takovém školním prostředí budou moci žáci naplno rozvíjet svůj vzdělávací potenciál a výuka bude pro ně i pro učitele mnohem větší radostí.

## Místo ve škole pro každé dítě
Praha roste a do škol dnes v každém ročníku nastupuje o třetinu více dětí než před deseti lety. Naším cílem je, aby děti mohly chodit do základní školy co nejblíže domovu a na střední školu, kterou si vyberou. Nastartujeme investice do nových školských kapacit na úrovni mateřských, základních i středních škol tak, aby reflektoval nynější potřebu, rezervu pro mimořádné situace i očekávaný růst Prahy v příštích 10 letech.
