---
title: Otevřená radnice
uid: otevrena-radnice
campaignCategoryUid: praha2018
campaignGroupUid: volby-2018
approved: https://forum.pirati.cz/viewtopic.php?f=349&t=41530
garant: adam.rut
perex: >
  Uděláme z Prahy nejtransparentnější město v Česku. Dnes má Praha problém hlavně s neprůhlednými městskými firmami, které hospodaří s desítkami miliard korun ročně.  Občané a protikorupční analytici musí mít k dispozici dostatek informací, aby mohli politiky a úředníky kontrolovat. Zapojíme občany do rozhodování o městě.
order: 6
---

**Občané mají mít právo rozhodovat o věcech, které se jich osobně týkají, a město se musí snažit jim jít naproti a být transparentní. Aktivní zapojení občanů do chodu města umožní dělat kvalitnější rozhodnutí a omezit plýtvání financemi. Především ale buduje společnost sousedů, kterým na dění ve městě záleží.**

## Kvalitní informace

**Kvalitními informacemi umožníme obyvatelům zapojovat se do rozhodování a předcházet podezřením z nekalého jednání.**
Praha 5 dnes neposkytuje přehledné informace, na stránkách se špatně orientuje, řada podkladových materiálů je dostupná jen skrz vazby na radnici. Zajistíme, aby každý jednoduše našel, jak a kde se ptát i na co se ptali občané před ním. Umožníme snadný přístup k archivům úředních desek. Maximální množství informací (např. o rozpočtu, dopravě, kriminalitě, životním prostředí) zveřejníme ve formě otevřených dat, aby byly dále využitelné např. pro tvorbu užitečných aplikací, vědecké výzkumy, studentské práce atd.

## Transparentní rozhodování s účastí občanů

**Podpoříme zapojování občanů do rozhodování a jejich sounáležitost s místem, kde žijí. Na zasedáních všech orgánů bereme občany jako partnery, ne pouhé přísedící. K tomu jim poskytneme veškeré podklady.**
O termínech zasedání zastupitelstva, rady, výborů, komisí i jejich programu budeme informovat dostatečně předem, s podrobnými podklady a elektronicky. Na zasedání umožníme přístup každému občanovi.
Budeme zveřejňovat audiovizuální záznamy i detailní zápisy včetně jmenovitých hlasování a účasti zastupitelů. Vlastní záznamy umožníme i občanům. Budeme prosazovat zastoupení veřejnosti v komisích a výborech.
Připravíme participativní rozpočty a necháme veřejnost skutečně rozhodovat o podobě veřejného prostoru. Budeme iniciovat pravidelná formální i neformální setkání s občany a pečlivě se zabývat veškerými podněty, peticemi a návrhy. Podpoříme místní referenda u sporných otázek s výjimečnou důležitostí a dlouhodobými důsledky.   


## Průhledné hospodaření s majetkem
**Připravíme strategický plán rozvoje Prahy 5 i akční plány pro jeho plnění. Zabráníme nevýhodným prodejům, o kterých se veřejnost dozví, až když už je pozdě.**
Praha 5 nemá dosud strategický plán rozvoje, není jasné, kam by měla směřovat. Rozhodnutí se proto dělají ad hoc. V takovém prostředí se daří klientelismu. Připravíme strategický plán hospodaření s majetkem i budoucích investic a akční plány na jeho plnění.
Přehled veškerého majetku spravovaného městskou částí zveřejníme na stránkách
Prahy 5 včetně jeho popisu a využití. O případném prodeji majetku a způsobu prodeje budeme informovat s předstihem a s maximálním využitím různých informačních kanálů (např. pomocí regionálních médií, tv a rozhlasových stanic, radničních novin, sociálních sítí…). Budeme vždy preferovat způsoby prodeje, které umožní nabídky širokému spektru uchazečů.
Pohlídáme si znění uzavíraných smluv, aby na Praze 5 nedocházelo k nevýhodným pronájmům a prodejům a radnice se nezavazovala soukromým firmám na moho let dopředu. Nebudeme slepě přistupovat na návrhy protistrany.    
Zavedeme skutečnou kontrolu plnění smluv, tedy nejen zda je v pořádku účetnictví, ale zda a v jaké kvalitě byla práce odvedena.   


## Vyrovnaný rozpočet
**Rozpočty v našem podání budou hospodárné, odůvodněné a informace o nich široce přístupné.**
Zastupitelstvo MČ Prahy 5 dnes schvaluje rozpočty s velikými schodky, které ovšem nakonec nenaplňuje. Občané tak nemají přehled, jaké projekty se skutečně budou realizovat a které zůstanou pouze na papíře. S touto praxí hodláme skončit. Rozpočty budeme připravovat realisticky, vždy je srozumitelně zdůvodníme a průběžně budeme kontrolovat jejich plnění. Zveřejníme závěrečné účty i zprávy o přezkoumání hospodaření. S předstihem informujeme o plánovaných větších investicích. Vytvoříme rezervu pro nenadálé situace. Schodkové rozpočty budeme vytvářet jen v případě významných finančně náročných investic. Dlouhodobě musí být rozpočet vyrovnaný. O hospodaření s majetkem budeme informovat formou rozklikávacích rozpočtů, kdy ponecháme a dále rozšíříme stávající klikací rozpočet Prahy 5.   

## Veřejné zakázky
Transparentním řízením přilákáme více zájemců. Snížíme ceny a zvýšíme kvalitu.


## Granty a dotace
**Průhledným dotačním procesem pozitivně ovlivníme počet a kvalitu zájemců, zabráníme “malým domů” a zajistíme rovný přístup ke všem žadatelům.**
Informace o dotacích budeme publikovat uživatelsky dostupně. Zveřejníme údaje o úspěšných i neúspěšných žadatelích. Veškeré výsledky dotačních řízení jasně zdůvodníme. Nebudeme jako současné vedení Prahy 5 obcházet vůli zastupitelstva skrz tzv. spolupořadatelství, kdy o podpoře města rozhodne pouze rada.

## Transparentní společnosti
**Zajistíme, aby společnosti samospráv ovládali odborníci, ne politici. Znemožníme neprůhledné hospodaření i vyvádění majetku.**
Stanovíme závazná pravidla pro nominace i odměňování osob pověřených k výkonu činností v orgánech společností. V řídících orgánech nebudou figurovat politici.


## Územní plán
**Umožníme občanům prosazovat právo na kvalitní životní prostředí i ovlivňovat podobu okolí svého domova.**
Návrhy rozvoje plánů, související dokumentaci i současný stav budeme zveřejňovat tak, aby byly přehledné, rychle dostupné a umožňovali participaci občanů.


## Radniční média
**Otevřeme radniční média a jejich kvalitou podpoříme skutečnou názorovou pluralitu a otevřenou diskuzi v obci.**
V redakční radě periodika dnes na Praze 5 sedí samotní radní, kteří si tak „hlídají“, co se o jejich práci píše. Tuto špatnou praxi utneme. Zasadíme se o zveřejňování alternativních názorů oproti vedení radnice. Pro vydávání a tvorbu obsahu médií přijmeme pravidla, která zaručují kontrolu redakční radou, přístup zastupitelů do médií včetně opozičních, stanovují konečnou odpovědnost za obsah médií a vylučují z rozhodování o obsahu exekutivu MČ.

## Nekalé jednání a střet zájmů
**Zmenšíme rizika, že zastupitelé a úředníci budou jednat k vlastnímu a nikoli veřejnému prospěchu.**
Umožníme anonymní oznamování nekalého jednání na radnici. Prosadíme etické kodexy pro zastupitele i úředníky upravující nad rámec zákona pravidla pro střet zájmů i poskytování informací.  


